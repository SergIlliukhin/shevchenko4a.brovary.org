---
title: "Колективне звернення мешканців будинку до прокуратури"
date: 2010-03-11
categories: 
  - "committee"
tags: 
  - "водоснабжение"
  - "горадминистрация"
  - "двор"
  - "дом"
  - "крыша"
  - "лифт"
  - "меркурий"
  - "мусор"
  - "освещение"
  - "отопление"
  - "подвал"
  - "прокуратура"
  - "электричество"
---

![Об'єднання мешканців багатоквартирного будинку](http://shevchenko4a.brovary.org/wp-content/uploads/2010/03/community.jpg "Об'єднання мешканців багатоквартирного будинку")Броварському міжрайонному прокурору **Щербині Сергію Анатолієвичу**, Міністру з питань житлово-комунального господарства України **Кучеренку Олексію Юрієвичу**, Міністру регіонального розвитку і будівництва України **Куйбіді Василю Степановичу**, виконуючому обов’язки голови м. Бровари **Сапожку Ігорю Васильовичу**, копія генеральному директору ТОВ «Броварський домобудівний комбінат «Меркурій» **Бєліку Володимиру Івановичу**, копія директору ТОВ «Броварський домобудівний комбінат «Меркурій» **Хандусю Володимиру Лаврентійовичу**

мешканців будинку за адресою: м. Бровари, вул. Шевченка, 4а

**КОЛЕКТИВНЕ ЗВЕРНЕННЯ**

<!--more Читати повністю »-->Ми, що нижче підписалися, проживаємо в будинку, який знаходиться за адресою: м. Бровари, вул. Шевченка, 4а. Забудовником будинку є Товариство з обмеженою відповідальністю «Броварський домобудівний комбінат «Меркурій» (надалі - Виконавець). Після того, як в травні 2008 р. наш будинок було введено в експлуатацію, нами з Виконавцем, в особі генерального директора Бєліка Володимира Івановича, були укладені Договори про надання послуг з утримання будинку та прибудинкової території (див. додаток 2.1).

Проте будинок було побудовано з численними порушеннями будівельних норм і Виконавець не утримує його належним чином: 1. Під час зведення будинку Виконавцем були неодноразово порушені будівельні норми, допущені інженерні помилки та використані неякісні будівельні матеріали, що призвело до наступних проблем: 1.1. Мешканці верхніх поверхів потерпають від протікань даху під час дощів та весняної відлиги: вода збирається на стелі та стінах квартир та коридорів (див. додаток 3.1). Наприклад, у кв. 50 (10-й поверх) крізь стелю в кількох місцях капає вода (див. додаток 3.20), а у кв. 103 (9-й поверх) вода тече прямо по стінах. Причиною цього є наступні дефекти даху та горища будинку: 1.1.1. в багатьох місцях повністю відсутні утеплювач та ізолятор між горищем та квартирами мансардного поверху. Наприклад, на горищі над кв. 48 є наскрізна дірка, що веде прямо до квартири (див. додаток 3.2); 1.1.2. не виконане засклення вікон на горищі (див. додаток 3.3); 1.1.3. порушена цілісність теплового контуру горища через численні щілини у покрівлі (див. додаток 3.4). 1.2. Спостерігається намокання та подальше промерзання зовнішніх стін будинку в осінньо-зимовий період, що викликане наступними дефектами будівництва: 1.2.1. водовідвідний жолоб у багатьох місцях по периметру даху змонтований неналежним чином (наприклад, на даху над кв. 74 із зовнішньої сторони будинку та між кв. 73, 105 із внутрішньої сторони будинку). Внаслідок цього дощова вода до нього не потрапляє, а стікає просто по стінах будинку (див. додаток 3.5) і затікає до квартир; 1.2.2. над зовнішніми переходами від ліфтових до сходових клітин відсутні козирки, а самі панелі нахилені в бік до будинку, тому вода з них стікає по стінах будинку (див. додаток 3.21); 1.2.3. стики (шви) між панелями зовнішніх переходів не закриті, внаслідок чого вода затікає поміж стиками конструкцій та стікає по стінах (див. додаток 3.6); 1.2.4. повністю відсутній зовнішній захист стін будинку (силікатна цегла) від вологи. 1.3. Конструкція покриття даху становить небезпеку для життя та здоров’я людей: 1.3.1. покриття даху не перешкоджає накопиченню та сходженню снігових брил. Тому з даху над вікнами та балконами мансардного поверху зимою постійно спостерігається сходження снігових брил (див. додаток 3.7, 3.18) вагою до 15 кг; 1.3.2. захисна огорожа на даху не була змонтована належним чином. Внаслідок цього 19.02.2010 р. частина металевої огорожі вагою близько 10 кг впала з даху над кв. 77 на пішохідну доріжку. А вже 21.02.2010 р. ще одна частина огорожі в тому ж місці почала звисати над головами перехожих (див. додаток 3.19). Лише за 2 дні, 23.02.2010 р. вона була знята, але досі не відновлена Виконавцем. 1.4. Біля будинку (при в'їзді зі сторони вул. Шевченка) повністю відсутня водовідвідна каналізація для дощової та талої води. Внаслідок цього протягом усього року в дощову пору при в'їзді до двору нашого будинку постійно знаходиться велика калюжа (див. додаток 3.8), що перешкоджає руху пішоходів та автотранспорту, негативно впливає на стан будинку та становить небезпеку для його мешканців. 1.5. Проблеми з опалювальною системою у будинку: 1.5.1. у батареях на 10-му (мансардному) поверсі постійно утворюються повітряні пробки, внаслідок чого мешканці змушені кілька разів на день спускати з них повітря, інакше батареї стають холодними (наприклад, у кв. 20, 107). Це може свідчити про дефекти у роботі насосу мережевої води системи опалення; 1.5.2. протягом двох опалювальних сезонів було зафіксовано декілька випадків прориву опалювальної системи (наприклад, 23.12.2008 - під'їзд 4). Це сталося через те, що Виконавцем була встановлена неякісна запірна арматура (див. додаток 3.9), що не витримувала тиску. Водою були повністю залиті декілька поверхів. Після ліквідації аварії Виконавцем не було проведено жодних гідравлічних досліджень системи опалення, а також не виконано жодного ремонту сходових клітин, що постраждали від затоплення (див. додаток 3.10); 1.5.3. після того, як у січні 2009 р. лічильник тепла у будинку вийшов з ладу, його відремонтували та ввели в експлуатацію без проведення державної експертизи. Як наслідок, згідно показів лічильника на обігрів 1 кв. м. приміщення витрачається від 0,024 Гк до 0,032 Гк теплової енергії на місяць, за що КП "Броваритепломережа" змушує платити мешканців будинку. 1.6. Гаряча вода не завжди подається до квартир. У нічний та ранковий час майже неможливо дочекатися, доки вона нагріється - температура "гарячої" води становить близько 18-19°С (наприклад, у кв. 91, 97, 100 та інших по стояку). В цей самий час в іншому стояку в цій же квартирі вода гаряча. Це може свідчити про неправильну роботу циркуляційного насосу гарячого водопостачання, що встановлений у будинку. 1.7. Проблеми з освітленням будинку та прибудинкової території: 1.7.1. більшість світильників, що встановлені у під'їздах, знаходяться в аварійному стані: в них обгоріли дроти та плафони (див. додаток 3.11), вони не прикріплені до стін і тримаються лише на дротах. Через те, що були встановлені неякісні світильники, лампочки виходять з ладу (перегорають) вже через кілька днів роботи; 1.7.2. ліхтарі внутрішньодворового освітлення, що були змонтовані Виконавцем 04.12.2009 р., підключені до електричної мережі без використання існуючого автомату енергозбереження. Внаслідок цього вони не вимикаються автоматично у денний час і можуть горіти цілодобово. 1.8. Ліфти, що встановлені у будинку, мають численні дефекти: 1.8.1. вони не обладнані детекторами закриття дверей, що становить небезпеку затиснення для людей та майна, що перевозиться; 1.8.2. кабіни ліфтів мають численні ознаки зношення та іржі (див. додаток 3.12); 1.8.3. рух ліфтів супроводжується голосним скреготанням, що завдає дискомфорту для мешканців. 1.9. У під'їзді №1, в якому знаходяться 20 квартир, Виконавцем було встановлено лише 18 поштових скриньок. Тому мешканці квартир №19 та №20 не можуть отримувати пошту, або змушені шукати її в купах паперу біля поштових скриньок. 1.10. Система вентиляції збудована з порушенням будівельних норм, внаслідок чого запахи та повітря, що витягуються з квартир нижніх поверхів, потрапляють до квартир верхніх поверхів замість того, щоб витягуватись назовні. 1.11. Біля будинку не встановлено жодного пожежного гідранту, що є порушенням правил пожежної безпеки. 1.12. Замість металопластикових вікон з герметичними склопакетами Виконавцем на сходових клітинах були встановлені старі дерев’яні вікна з щілинами у рамах до 1 см. У деяких квартирах (наприклад, кв. 41) були встановлені неякісні вікна, які в зимовий період промерзають та пропускають холод до квартир

2\. Виконавець не виконує взяті на себе зобов'язання по утриманню житлового фонду, незважаючи на те, що їх вартість входить до складу щомісячної плати за комунальні послуги та регулярно сплачується більшістю мешканців будинку. Зокрема це стосується наступних послуг: 2.1. Не здійснюється регулярний та своєчасний вивіз сміття з двору будинку: Виконавець не розраховується з КП "Служба замовника" за надані послуги. Станом на 08.02.2010 р. Борг Виконавця за вивіз сміття становить 49500 грн. Як результат, з 18.01.2010 р. КП "Служба замовника" тимчасово припиняло обслуговування нашого будинку, що призвело до завалів сміття у дворі будинку (див. додаток 3.13). Зараз сміття вивозиться лише іноді і нас попереджають про повне припинення надання послуг, якщо Виконавець повністю не розрахується з боргами. 2.2. Не здійснюється ремонт та обслуговування ліфтів у нашому будинку: Виконавець не розраховується з ПП "Універ-ліфт" за надані послуги. Станом на 08.02.2010 р. борг Виконавця за введення в експлуатацію та обслуговування ліфтів становить 40000 грн. На початку 2010 р. ліфтова служба реагувала лише у випадку аварійних ситуацій: звільняла людей із ліфтових кабін, але ремонт не проводила. Нас попереджують про повне припинення обслуговування ліфтів, якщо борг не буде сплачений. 2.3. Не здійснюється прибирання прибудинкової території, взимку не проводиться розчищення двору від снігу та льоду. Двірник розчищає лише площадки біля вхідних дверей до під'їздів, у неї відсутній навіть найнеобхідніший інвентар: немає ні лопати, ні мітли. 2.4. Не здійснюється прибирання сходових клітин та місць загального призначення. 2.5. Не здійснюється поточний ремонт будівлі та прибудинкових територій, ремонт обладнання дитячих майданчиків, воріт та огорожі двору. Зокрема: 2.5.1. восени 2009 р. під час спилювання старого дерева представниками Виконавця було пошкоджену огорожу навколо сміттєвих баків (див. додаток 3.13). Огорожа досі не відновлена, тому смітник становить собою антисанітарну зону, особливо коли сміття не вивозиться; 2.5.2. вже більше року у підвалі будинку в декількох місцях протікають сантехнічні труби, тому постійно збираються калюжі (наприклад, під під’їздом №3 -див. додаток 3.14). Вода, що постійно знаходиться на підлозі підвалу, може становити небезпеку для фундаменту будинку та сприяє розповсюдженню комах в теплу пору року; 2.5.3. влітку 2008 р. мешканцем будинку по вул. Шевченка, 6, кв. 6 самовільно було здійснено демонтаж частини огорожі навколо будинку (див. додаток 3.15). Досі огорожа Виконавцем не відновлена; 2.5.4. лавочки біля будинку поламані (див. додаток 3.16); 2.5.5. на цокольній частині будинку в багатьох місцях облущилось покриття (див. додаток 3.17). 2.6. Не проводиться освітлення місць загального користування: за останні півроку лише одного разу (а саме 21.10.2009 р.) представниками Виконавця було вкручено 40 лампочок (із 260, що необхідні для освітлення будинку). Всі вони вийшли з ладу через декілька тижнів через проблеми зі світильниками. Тому в темний час у під'їздах майже повністю відсутнє освітлення. 2.7. Не проводиться дератизація та дезінсекція в разі необхідності. У відповідь на наші вимоги нам не було надано жодного акту Державної санітарно-епідеміологічної служби про проведення цих послуг. Наприклад, мешканці 10-го поверху у під'їзді №1 були змушені самостійно проводити дератизацію, щоб позбавитись від дрібних гризунів на горищі. 2.8. У весняно-літній період Виконавцем зовсім не проводиться озеленення, полив та висадка квітів - мешканці будинку проводять їх самостійно за власний рахунок. 2.9. У дворі будинку за смітником вже більше двох років знаходиться мала архітектурна форма (в минулому - туалет). Влітку 2009 р. Виконавець присипав вхід до нього піском, проте не ліквідував, тому він досі використовується за призначенням, що є порушенням санітарних норм.

В жовтні 2009 р. мешканцями нашого будинку було направлено відкритого листа до керівництва ДСК "Меркурій" та в. о. міського голови м. Бровари Сапожку І. В. з проханням виправити деякі з перерахованих вище недоліків (див. додаток 2.2). Лист був підписаний представниками 45 квартир будинку та зареєстрований у приймальні в. о. міського голови під №2.17-4175.2 від 22.10.2009 р. та у приймальні директора ДСК "Меркурій" під №143 від 22.10.2009 р. Броварська міська рада Київської області обстежила будинок і направила до ДСК "Меркурій" лист, в якому вказала на необхідність виправлення Виконавцем знайдених недоліків, про що нас було письмово повідомлено у грудні 2009 р. (див. додаток 2.3). Натомість від керівництва ДСК "Меркурій" ми не отримали жодної відповіді на наше письмове звернення, незважаючи на те, що цього вимагає Закон України "Про звернення громадян". Все, на що спромігся Виконавець - це ввести в експлуатацію ліфти, встановити ліхтарі нічного освітлення на під'їздах та одноразово вкрутити 40 лампочок у під'їздах.

Бездіяльність Виконавця, невиконання ним зобов'язань по утриманню житлового фонду та нехтування справедливих вимог мешканців підпорядкованого йому (а саме ЖЕКу, створеному від ДБК «Меркурій») будинку є грубим порушенням норм Житлового кодексу України, за яке передбачена відповідальність згідно Кодексу України про адміністративні правопорушення.

Ми просимо Броварську міжрайонну прокуратуру, Міністерство з питань житлово-комунального господарства України, Міністерство регіонального розвитку і будівництва України та міську адміністрацію м. Бровари: 1. Ми просимо змусити Виконавця виправити вказані будівельні недоліки, а саме: 1.1. Провести комплексну перевірку стану даху і горища та провести його ремонт із дотриманням будівельних норм: покласти утеплювач, ізолятор, закрити дірки, засклити вікна на горищі, забезпечити цілісність теплового контуру горища. 1.2. Захистити зовнішні стіни будинку від промокання та промерзання: 1.2.1. провести перевірку та ремонт водовідвідного жолобу по периметру даху будинку; 1.2.2. встановити козирки або водовідвідні жолоби над зовнішніми балконними переходами, змінити нахил поверхні, щоб вода не стікала по стінах будинку; 1.2.3. закрити та заштукатурити стики (шви) між панелями балконних переходів; 1.2.4. забезпечити вологоізоляцію зовнішніх стін. 1.3. Зробити конструкцію покриття даху безпечною для мешканців: 1.3.1. встановити бар'єри на даху, що перешкоджатимуть утворенню та сходженню снігових брил з покрівлі будинку. Захистити вхід до під'їзду №3 від падіння брил: наприклад, шляхом встановлення виносного навісу, який зможе витримувати удари брил вагою 15 кг з висоти 35 м. Інші під'їзди будинку захищені зовнішніми балконними переходами; 1.3.2. відновити захисну огорожу на даху будинку, провести її комплексну перевірку та закріпити належним чином всі її елементи, щоб вони не падали на голови пішоходів. 1.4. Провести водовідвідну каналізацію для стоку дощової та талої води біля будинку (при в'їзді зі сторони вул. Шевченка). 1.5. Провести комплексну перевірку опалювальної системи в будинку: 1.5.1. встановити причини постійного утворення повітряних пробок на верхніх поверхах та в разі необхідності здійснити ремонт або замінити насос мережевої води системи опалення; 1.5.2. провести ревізію та гідравлічне дослідження системи опалення, щоб уникнути проривів опалювальної системи у майбутньому; 1.5.3. провести державну експертизу теплового лічильника, що встановлений у будинку, та надати мешканцям офіційне підтвердження його працездатності. 1.6. Провести перевірку роботи циркуляційного насосу гарячого водопостачання, встановити причини нерегулярного постачання гарячої води до багатьох квартир та виправити їх. 1.7. Вирішити проблеми з освітленням: 1.7.1. встановити та усунути причини постійного виходу з ладу лампочок та світильників у під'їзді: провести ремонт або замінити виведені з ладу світильники, замінити у під'їздах будинку лампочки, що перегоріли; 1.7.2. підключити ліхтарі внутрішньодворового освітлення через встановлений у будинку автомат енергозбереження. 1.8. Провести ремонт та модернізацію ліфтових механізмів, косметичний ремонт кабін. 1.9. Встановити у під'їзді №1 дві додаткові поштові скриньки для квартир №19 та №20. 1.10. Провести дослідження системи вентиляції та встановити її відповідність будівельним нормам. 1.11. Встановити необхідну кількість пожежних гідрантів біля будинку. 1.12. Встановити металопластикові вікна на сходових клітинах. Замінити неякісні та дефектні вікна та склопакети в квартирах мешканців, які неодноразово зверталися до Виконавця з цим проханням.

2\. Ми просимо змусити Виконавця виконувати взяті ним зобов'язання по утриманню житлового фонду, в тому числі: 2.1. Розрахуватися з боргами перед обслуговуючими організаціями КП "Служба замовника" та ПП "Універ-ліфт" і забезпечити своєчасне вивезення сміття та обслуговування ліфтів у нашому будинку. 2.2. Прибирати прибудинкову територію, сходові клітини та місця загального призначення. Забезпечити двірника та інший обслуговуючий персонал необхідним інвентарем для виконання робіт. 2.3. Здійснити ремонт будівлі та прибудинкових територій: 2.3.1. здійснити ремонт огорожі навколо сміттєвих баків; 2.3.2. здійснити ремонт та замінити в разі необхідності труби, через які в підвалі постійно утворюються калюжі; 2.3.3. відновити огорожу навколо нашого будинку зі сторони будинку по вул. Шевченка, 6; 2.3.4. полагодити лавочки у дворі будинку; 2.3.5. провести косметичний ремонт цокольної частини будинку; 2.4. Демонтувати малу архітектурну форму (туалет) за смітником у дворі. 2.5. Провести косметичний ремонт сходових клітин, що постраждали від прориву опалювальної системи з вини Виконавця. 2.6. Надавати мешканцям будинку (наприклад, через довірену особу) щомісячну детальну розшифровку нарахованої суми наданих комунальних послуг по утриманню будинку та прибудинкової території. 2.7. Надавати мешканцям будинку (наприклад, через довірену особу) вихідні дані, що використовуються «Броваритепломережею» для розрахунку плати за опалення: а саме опалювальну площу квартири, покази лічильника та загальну опалювальну площу будинку. 2.8. Надавати інші послуги, передбачені договором по утриманню житлового фонду (освітлення, озеленення, дезінсекцію будинку та прибудинкової території та ін.)

3\. Ми просимо прокуратуру перевірити цільове використання коштів, які ЖЕК ДБК «Меркурій» отримує від мешканців нашого будинку згідно з Договором про надання послуг з утримання будинку та прибудинкової території. За інформацією, що надана бухгалтерією ДБК "Меркурій" зі 108 квартир будинку лише мешканці 9 квартир є злісними неплатниками (що становить близько 8% від загальної кількості).

4\. Ми просимо Державну житлово-комунальну інспекцію при Міністерстві з питань житлово-комунального господарства України провести контроль об'єму та якості житлово-комунальних послуг, що надаються ЖЕК ДБК "Меркурій", та перевірити правомірність використання тарифу 1,38 грн. / кв.м. за послуги, що надаються.

5\. Ми просимо Державну архітектурно-будівельну інспекцію при Міністерстві регіонального розвитку і будівництва України провести ревізію виконаної ДБК "Меркурій" роботи по зведенню нашого будинку. Ми просимо з'ясувати, чи відповідає побудований будинок проектній документації, що була розроблена ЗАТ "Севастопольський Будпроект" та чи були дотримані під час будівництва діючі будівельні норми.

До листа додаються:

1\. Підписний лист мешканців будинку 2. Фотокопії документів: 2.1. Договір про надання послуг з утримання будинку та прибудинкової території; 2.2. Відкритий лист мешканців будинку, жовтень 2009 р.; 2.3. Відповідь міської адміністрації м. Бровари, грудень 2009 р.; 3. Фотографії: 3.1. Волога на стелі та стінах квартир та коридорів; 3.2. Дірка на горищі над квартирою 48; 3.3. Вікна на горищі; 3.4. Щілини у покрівлі; 3.5. Вода, що стікає по стінах будинку; 3.6. Дефекти зовнішніх балконних переходів; 3.7. Снігово-льодові брили на даху; 3.8. Калюжа біля будинку; 3.9. Неякісна запірна арматура; 3.10. Сходові клітини, що постраждали від затоплення; 3.11. Світильники у під’їздах; 3.12. Двері ліфту, що проіржавіли; 3.13. Завали сміття біля будинку та пошкоджена огорожа; 3.14. Калюжа у підвалі (під під’їздом №3); 3.15. Демонтована огорожа; 3.16. Зламані лавочки біля будинку; 3.17. Облущені стіни цокольної частини будинку; 3.18. Снігові брили біля під'їзду №3; 3.19. Зламана огорожа на даху, що загрожує життю людей; 3.20. Стеля, що протікає в кв. 50 – відра змінюються щоденно; 3.21. Вода з балконів загального користування стікає по стінах будинку.

Просимо надіслати відповідь на адресу:

З повагою, мешканці будинку м. Бровари, вул. Шевченка, 4а.

24 лютого 2010 р.

_Звернення підписане представниками 61 квартир будинку._

**PDF-версії звернення та додатків до звернення можна завантажити, використовуючи посилання**: \* [Колективне звернення мешканців будинку](http://docs.google.com/fileview?id=0B15gOycbY2u7ZTg1MmE2ZTYtMWYyZi00N2VkLThjZWYtYWM3MDQ4ZWQxZGZl&hl=ru); \* [Додатки до колективного звернення](http://docs.google.com/fileview?id=0B15gOycbY2u7YmRiMThhOTUtNDFkYy00NjJjLWIxODQtODMwNDA1YWY3MzNl&hl=ru);
