---
title: "Чи повинна міська влада рахувати наші гроші?"
date: 2011-09-21
categories: 
  - "general"
tags: 
  - "горадминистрация"
  - "осбб"
---

![](http://shevchenko4a.brovary.org/wp-content/uploads/2011/09/374304.jpg "Броварська міська влада хоче затверджувати тарифи")Броварська міська влада здійснює тиск на ОСББ нашого міста і [вимагає від нас](http://shevchenko4a.brovary.org/wp-content/uploads/2011/09/VimogaMiskradiSHHodoZatverdzhennyaTarifiv.jpg "Затвердження тарифів ОСББ"), щоб ми затверджували наші тарифи у виконкомі!

У разі, якщо тариф не буде затверджено, нам погрожують, що соціально незахищеним мешканцям нашого будинку буде відмовлено у наданні пільг та субсидій - а це вже просто нелюдяний вчинок.

Позиція ОСББ "Шевченко 4-А" в цьому питанні є принциповою: виключне право на затвердження розмірів внесків та платежів належить загальним зборам ОСББ, тобто нам з Вами. КРАПКА. Ніяких спекуляцій щодо цього питання бути не може.

До речі, позиція Міністерства регіонального розвитку, будівництва та житлово-комунального господарства України повністю співпадає з нашою позицією. Хочу подякувати друзям з мережі [http://proOsbb.info](http://proOsbb.info "Про ОСББ") за наданий лист Міністерства <!--more-->№7/14-8961 від 15.08.2011 р., в якому перший заступник міністра О.М.Аліпов дає пояснення щодо питання затвердження тарифів ОСББ органамі місцевої влади.

З листом можна ознайомитись тут: [Google Docs](https://docs.google.com/viewer?a=v&pid=explorer&chrome=true&srcid=1BkCMAZVuAIjvL-2jUar7KBbieN9Wcc1pKW_U7GET6eWDaOfXJjIbxpP_DGSf&hl=en_GB "Лист Міністерства ЖКГ України").

Наведу основні думки, зазначені у листі:

1) Визначений загальними зборами ОСББ розмір внесків (платежів) на утримання будинку і прибудинкової території **не потребує затвердження** чи погодження органами державної влади чи місцевого самоврядування;

2) Міністерство вважає, що за умови затвердження на загальних зборах ОСББ розміру внесків (платежів) на утримання будинку і прибудинкової території, який відповідає затвердженому в кошторисі об'єднання розміру витрат на такі цілі, що підтверджується документально (витяг з протоколу загальних зборів, копія кошторису об'єднання), **відсутні правові підстави для відмови споживачам**, які мешкають у будинках ОСББ, в наданні пільг і субсидій, чи об'єднанню — в відшкодуванні таких пільг і субсидій.

Ми сподіваємось, що цей лист буде корисним для колег по ОСББ та для представників органів місцевого самоврядування для вирішення спірних питань щодо затвердження розмірів загальнообов'язкових внесків та платежів.
