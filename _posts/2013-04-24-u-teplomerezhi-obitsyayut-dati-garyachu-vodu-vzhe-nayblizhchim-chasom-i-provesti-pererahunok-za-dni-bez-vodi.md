---
title: "У “тепломережі” обіцяють дати гарячу воду “вже найближчим часом” і провести перерахунок за “дні без води”"
date: 2013-04-24
categories: 
  - "general"
tags: 
  - "водоснабжение"
  - "газ"
  - "goryachaya-voda"
---

**[![](http://shevchenko4a.brovary.org/wp-content/uploads/2013/04/teplomerezha2-300x248.jpg)](http://shevchenko4a.brovary.org/wp-content/uploads/2013/04/teplomerezha2.jpg)На жаль, [минулорічна ситуація з відключенням гарячої води невдовзі після завершення опалювального сезону](http://pravo-znaty.org.ua/brovarchani-zalishilis-bez-garyachoyi-vodi-cherez-borgi-teplovodoenergiyi/) знову повторилась** \- [повідомляє](http://pravo-znaty.org.ua/brovari-ta-vsyu-kiyivsku-oblast-zalishili-bez-garyachoyi-vodi-cherez-vidklyuchennya-gazu-dlya-teplomerezh/) броварський інтернет-ресурс "Маєш право знати". **І причина того, що сотні тисяч людей, які справно сплачують комунальні платежі, залишились без можливості прийняти душ чи ванну, залишилась та сама – заборгованість підприємств теплокомуненерго перед НАК “Нафтогазом”, щоправда, офіційно цю інформацію ніхто не хоче підтверджувати: ні комунальники, ні газовщики.**

Гаряча вода у броварських багатоповерхівках зникла вчора вранці. Як [повідомляє сайт “Київ. Коментарі”](http://kyiv.comments.ua/news/2013/04/23/145043.html), така сама доля спіткала всю Київську область. «_Води немає у всій області. Відключили всю область. Газівники не дають газу. Коли включать, не можу сказати. Може скоро, може тільки до наступного опалювального сезону_», – заявили в «Вишневе-Теплоенерго». Інформацію про відключення гарячої підтвердилий співробітники одного з міських ЖЕКів, які  повідомили, що в населеному пункті напередодні були опечатані всі котельні. Населення про відключення ніяк не попередили. Хто прийняв таке рішення і на яких підставах, невідомо. Не називаються також строки відновлення гарячого водопостачання. Як повідомив народний депутат Сергій Міщенко, у Центральній районній лікарні міста Борисполя, теплокомунсеть також відключила тепло і гарячу воду. <!--more-->

У Київській області транспортування газу по розподільних трубопроводах, а також продаж газу здійснює ПАТ «Київоблгаз». На [офіційному сайті цієї компанії](http://kievoblgaz.kiev.ua/novini/pat-ki%D1%97voblgaz-pov%D1%96domlya%D1%94!.html) з приводу відключення гарячої води по всій області з’явилось спеціальне повідомлення:

> **ПАТ “Київоблгаз” повідомляє!**
> 
> **Роз’****яснення** **з приводу припинення газопостачання підприємствам теплокомуненерго**
> 
> Для підприємств, що здійснюють виробництво теплової енергії, прямим постачальником природного газу є НАК «Нафтогаз України» (згідно [Постанови Кабінету Міністрів № 705 від 25.07.12 «Про визначення гарантованих постачальників природного газу»](http://zakon1.rada.gov.ua/laws/show/705-2012-%D0%BF)).  Тому зобов’язання ПАТ «Київоблгаз» перед теплогенеруючими підприємствами Київської області  обмежуються виключно **транспортуванням природного газу в обсязі підтверджених НАК «Нафтогазом України» лімітів**.
> 
> “Відключення підприємств ТКЕ – це не самодіяльність «Київоблгазу», ми виконуємо розпорядження НАК «Нафтогазу», – прокоментував ситуацію Дмитро Дронов, начальник Департаменту обліку газу ПАТ «Київоблгаз».

Відтак, очевидно, що вказівку припинити подачу газу для підігріву води для населення дав НАК “Нафтогаз”. Однак причини такого розпорядження у прес-службі національної компанії не коментують. На наше зауваження, що вже другу добу мешканці Київської області потерпають без гарячої води, а “Нафтогаз” досі не пояснив громадськості, що відбувається і коли відновиться гаряче водопостачання, у компанії сказали, що “_незабаром підготують з цього приводу прес-реліз_“.

У ПАТ “Київоблгазі” нам також відмовились коментувати зникнення гарячої води у Броварах і порадили звернутись до КП “Броваритепловодоенергії” та запитати у них, “_скільки ті заборгували НАК “Нафтогазу” та коли планують розрахуватись із боргами за газ_“.

### У “тепломережі” [обіцяють](http://pravo-znaty.org.ua/u-teplomerezhi-obitsyayut-dati-garyachu-vodu-vzhe-nayblizhchim-chasom-i-provesti-pererahunok-za-dni-bez-vodi/) дати гарячу воду “вже найближчим часом” і провести перерахунок за “дні без води”

[![garyacha-voda7](http://shevchenko4a.brovary.org/wp-content/uploads/2013/04/garyacha-voda7-300x194.jpg)](http://shevchenko4a.brovary.org/wp-content/uploads/2013/04/garyacha-voda7.jpg) **“Маєш право знати” вдалось з’ясувати нові подробиці щодо [відключення гарячої води у Броварах](http://pravo-znaty.org.ua/brovari-ta-vsyu-kiyivsku-oblast-zalishili-bez-garyachoyi-vodi-cherez-vidklyuchennya-gazu-dlya-teplomerezh/), від якого мешканці потерпають уже другий день. Зателефонувавши повторно до КП “Броваритепловодоенергія” ми змогли поспілкуватись із заступником директора Володимиром Чипаченком. Насамперед нас цікавило питання – коли ж нарешті у кранах броварчан з’явиться гаряча вода.**

Пан Чипаченко запевнив нас, що гаряче водопостачання з’явиться _“вже найближчим часом_“. На наше уточнююче запитання, що Ви маєте на увазі – день, кілька діб, тиждень чи місяць, він відповів: “_Ми робимо все можливе, щоб якнайскоріше все владнати. Точніше я сказати не можу_“.

При цьому посадовець пообіцяв, що мешканцям не доведеться платити за ці дні без води, оскільки підприємтсвом буде зроблено перерахунок для населення.

На пряме запитання “Чи пов’язане відключення гарячої води з наявністю боргів КП “Броваритепловодоенергія” перед НАК “Нафтогаз?”, представник КП сказав: “_А у кого з підприємств нині немає боргів_?”.

> Щоб з’ясувати суму заборгованості броварського комунального підприємства перед постачальниками газу, ми направили офіційний запит до НАК “Нафтогаз”. Також ми письмово  попросили прес-службу НАК надати офіційний коментар з приводу ситуації з припинення газопостачання для теплогенеруючих підприємств Київської області. У КП “Броваритепловодоенергія” шляхом подання запиту на інформацію ми теж поцікавились їхніми боргами перед “Нафтогазом” та “Київоблгазом”, а ще запитали, скільки яку заборгованість має населення Броварів під КП, щоб потім порівняти суми.
