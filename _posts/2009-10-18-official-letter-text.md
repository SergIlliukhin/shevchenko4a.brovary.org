---
title: "Відкритий лист мешканців будинку"
date: 2009-10-18
categories: 
  - "committee"
tags: 
  - "горадминистрация"
  - "лифт"
  - "меркурий"
  - "освещение"
---

Генеральному директору ТОВ «Броварський домобудівний комбінат «Меркурій» Бєліку Володимиру Івановичу,

директору ТОВ «Броварський домобудівний комбінат «Меркурій» Хандусю Володимиру Лаврентійовичу,

копія виконуючому обов’язки голови м.Бровари Сапожку Ігорю Васильовичу

мешканців будинку м.Бровари, вул.Шевченка, 4а

<!--more-->**Відкритий лист**

Ми, що нижче підписалися, проживаємо в будинку, який знаходиться за адресою: м.Бровари, вул.Шевченка, 4а. Будинок було введено в експлуатацію у травні 2008р. і на даний момент вже заселено більше 50% квартир.

Нами з Товариством з обмеженою відповідальністю «Броварський домобудівний комбінат «Меркурій» (наділі - Виконавець) , в особі генерального директора Бєліка Володимира Івановича, були укладені Договори про надання послуг з утримання будинку та прибудинкової території. Проте на даний момент Виконавець не повністю виконує взяті на себе зовов’язання:

1\. Ліфти не введено в експлуатацію в жодному з чотирьох під’їздів 10-поверхового будинку. Протягом останніх шести місяців єдиною відповіддю представників Виконавця на наші звернення було пояснення, що роботи ведуться. Проте безрезультатно: мешканці, серед яких є мами з маленькими дітьми та колясками, особи похилого віку та інваліди з проблемами опорно-рухового апарату, змушені підійматися сходами.

2\. Не виконане внутрішньодворове освітлення згідно проекту. Автомат енергозбереження вмикання освітлення сходів змонтовано але досі не підключено. Повністю відсутнє освітлення у під’їздах: на жодному поверсі не було вкручено жодної лампочки. Як результат – в темний час доби мешканці змушені блукати сходами в сутінках. Єдиною відповіддю представників Виконавця на наші звернення було пояснення про недостатнє фінансування та брак коштів.

3\. Підвали будинку знаходяться у напівзатопленому стані через постійні протікання у зливній каналізації, що становить небезпеку розмиву фундаменту.

4\. Відсутня зливна водовідвідна каналізація на прибудинковій території, тому при значних опадах (особливо у весняно-осінній період) територія повністю затоплюється водою - неможливо дістатися до будинку. Ми наполягаємо на усуненні зазначених недоліків та вимагаємо пояснення - чому, незважаючи на своєчасну сплату нами послуг з утримання будинку (а це, між іншим, сума близько 10 000 грн. на місяць), Виконавець не виконує зобов’язання вчасно та в повному обсязі.

У разі подальшого невиконання Виконавцем своїх зобов’язань ми будемо змушені звернутися до державних органів судової та виконавчої влади з метою відстоювання інтересів співвласників будинку, оскільки бездіяльність Виконавця та нехтування ним справедливих вимог мешканців підпорядкованого йому (а саме ЖЕКу, створеному від ДБК «Меркурій») будинку є грубим порушенням норм Житлового кодексу України, за яке передбачена відповідальність згідно Кодексу України про адміністративні правопорушення.

Доводимо до Вашого відома, що даний лист є відкритим, його текст та результати розгляду будуть доступні для громадськості шляхом опублікування в мережі інтернет за адресою: [http://shevchenko4a.brovary.org/official-letter-text](http://shevchenko4a.brovary.org/official-letter-text) (з можливістю повторної публікації на інших ресурсах)

Просимо надіслати відповідь на адресу: _...Зворотня адреса..._

З повагою, мешканці будинку м.Бровари, вул.Шевченка, 4а.

18 жовтня 2009р.
